### वर्णन

**सादृष्य**मा एकै किसिमका ढाँचा वा विचार भएका दुई वाक्यांश वा उपवाक्यहरूलाई एकसाथ प्रयोग गरिन्छ । सादृष्य विविध किसिमका हुन्छन् । यीमध्ये केहीलाई तल दिइएका छन्ः

१. दोस्रो उपवाक्य वा वाक्यांशले पहिलोको जस्तै अर्थ दिन्छ । यसलाई पर्यायवाची सादृष्य पनि भनिन्छ ।
२. पहिलोले दोस्रोलाई स्पष्ट पार्छ वा थप बलियो बनाउँछ ।
३. दोस्रोले पहिलोलाई पूरा गर्छ ।
४. दोस्रोले पहिलोभन्दा फरक कुरा गर्छ तर त्यही विचार व्यक्त गर्छ ।

सादृष्यको प्रयोग प्रायः पुरानो करारका भजनसङ्ग्रह तथा हितोपदेशजस्ता कविताहरूमा पाइन्छ । नयाँ करारको ग्रीकमा (सुसमाचारका चार पुस्तकहरू र प्रेरितहरूको पत्रहरूमा) पनि यसको प्रयोग पाइन्छ ।

मूल भाषाका कविताहरूमा प्रयोग गरिएको पर्यायवाची सादृष्यका (दुवै वाक्यांशको अर्थ एउटै हुने) विविध प्रभावहरू छन्ः

* यसले कुनै कुरालाई एकभन्दा धेरैपटक दोहोर्‍याएर त्यो कुरा धेरै महत्त्वपूर्ण छ भन्‍ने कुरा देखाउँछ ।
* यसले कुनै विचारलाई विविध तरिकाले व्यक्त गरेर उक्त विचारको बारेमा  थप गहिरिएर सोच्‍नको निम्ति श्रोतालाई मदत गर्छ ।
* यसले भाषालाई सामान्य बोलिचालीको भन्दा थप सुन्दर र उच्चकोटीको बनाउँछ ।

#### यो अनुवादको विषय हुनुको कारण

केही भाषामा पर्यायवाची सादृष्यको प्रयोग गरिँदैन । कुनै कुरा दोहोर्‍याएर भन्दा उनीहरूलाई अनौठो लाग्‍न सक्छ वा दुई वाक्यांशले फरक अर्थ दिन्छ भन्‍ने लाग्‍न सक्छ । तिनीहरूको निम्ति यसको प्रयोग सुन्दर लाग्‍नुको साटो अलमलमा पार्ने किसिमको हुन जान्छ ।

टिप्पणीः हामी उस्तै अर्थ दिने लामा वाक्यांश वा उपवाक्यहरूको निम्ति "पर्यायवाची सादृष्य" को प्रयोग गर्छौँ । एउटै अर्थ दिने शब्द वा छोटा वाक्यांशहरूको लागि हामी [उस्तै अर्थ लाग्‍ने जोडी शब्दहरू](../figs-doublet/01.md)को प्रयोग गर्छौँ ।

### बाइबलबाट उदाहरणहरू

**दोस्रो उपवाक्य वा वाक्यांशले पहिलोको जस्तै अर्थ दिन्छ । यसलाई पर्यायवाची सादृष्य पनि भनिन्छ ।**

>तपाईंका वचन मेरा गोडाका निम्‍ति बत्ती, र मेरो बाटोको निम्‍ति उज्‍यालो हो । (भजनसङ्ग्रह ११९:१०५ )

वाक्यका दुबै भागहरू रूपक हुन् र तिनले मानिसहरूले कसरी जिउनुपर्छ भन्‍ने कुरा सिकाउँछन् ।

>आफ्‍नो हातका कामहरूमाथि तपाईंले त्‍यसलाई शासक बनाउनुभएको छ ।
>सबै थोक तपाईंले त्‍यसका पैतालामुनि राखिदिनुभएको छ; (भजनसङ्ग्रह ८:६ )

दुबै हरफहरूले परमेश्‍वरले मानिसलाई हरेक कुराहरूको शासक बनाउनुभएको कुरा गर्छन् ।

**पहिलोले दोस्रोलाई स्पष्ट पार्छ वा थप बलियो बनाउँछ ।**

>परमप्रभुको नजर सर्वत्र रहन्‍छ,
>दुष्‍ट र असल दुवैमाथि उहाँ नजर राख्‍नुहुन्‍छ ।  (हितोपदेश १५:३ )

दोस्रो हरफले परमेश्‍वरले के कुरा हेर्नुहुन्छ भनेर बताउँछ ।

**दोस्रोले पहिलोलाई पूरा गर्छ ।**

>म चर्को सोरले परमप्रभुमा पुकार गर्दछु,
>र उहाँले आफ्‍नो पवित्र पर्वतबाट मलाई जवाफ दिनुहुन्‍छ । (भजनसङ्ग्रह ३:४ )

पहिलो उपवाक्यमा मानिसले गरेको कुराको कारण परमेश्‍वरले के गर्नुहुन्छ भनेर दोस्रो हरफले बताउँछ ।

**दोस्रोले पहिलोभन्दा फरक कुरा गर्छ तर त्यही विचार व्यक्त गर्छ ।**

>किनकि परमप्रभुले धर्मीहरूको मार्गको रक्षा गर्नुहुन्‍छ,
>तर दुष्‍टहरूको मार्ग नष्‍ट हुने छ । (भजनसङ्ग्रह १:६ )

यसले धर्मी मानिस र दुष्ट मानिसहरलाई हुने फरकको बारेमा बताउँछ ।

>नम्र जवाफले क्रोधलाई शान्‍त पार्छ,
>तर कठोर वचनले रिस उठाउँछ । (हितोपदेश १५:१ )

यसले नम्र जवाफ दिने र कठोर जवाफ दिने बिचको फरकको बारेमा बताउँछ ।

### अनुवादका रणनीतिहरू

प्रायः सादृष्यहरूमा दुबै उपवाक्य वा वाक्यांशहरूको अनुवाद गर्नु जरुरी हुन्छ। तपाईंको भाषा बोल्ने मानिसहरूले कुनै कुरालाई दुई पटक व्यक्त गर्दा अर्थमा थप जोड मिल्छ भन्‍ने कुरा बुझ्छन् भने पर्यायवाची सादृष्यका दुबै उपवाक्यहरूको अनुवाद गर्नु असल हुन्छ। यदि तपाईंको भाषा बोल्ने मानिसहरूले सादृष्यको प्रयोग यसरी गर्दैनन् भने तल दिएका अनुवादका रणनीतिहरू प्रयोग गर्नुहोस्ः

(१) दुबै उपवाक्यका विचारलाई जोडेर एउटै बनाउनुहोस्। 

(२) कुनै कुरा वास्तवमा नै सत्य छ भन्‍ने कुरा देखाउनलाई उपवाक्यहरूको एकसाथ प्रयोग गरिएको छ भने त्यस सत्यलाई "साँच्चै" वा "वास्तवमा" प्रयोग गरेर उक्त सत्य कुरालाई जोड दिनुहोस्। 

(३) यदि तिनमा भएको कुनै एक विचारलाई जोड दिनको लागि उपवाक्यहरूको प्रयोग गरिएको छ भने "धेरै", "पूर्णतया" वा "सबै" जस्ता शब्दहरूको प्रयोग गर्नुहोस् ।

### अनुवाद रणनीतिहरू प्रयोगका उदाहरणहरू

(१) दुबै उपवाक्यका विचारलाई जोडेर एउटै बनाउनुहोस्।

*   “तपाईंले त अझै पनि मलाई बेवकूफ तुल्‍याइराख्‍नुभएको छ र मलाई झूट बोल्‍दैहुनुहुन्‍छ। (न्यायकर्ताहरू १६:१३, यूएलटि) - दलीलाले आफू धेरै दुखी भएको कुरा सुनाउनको निम्ति एउटा विचारलाई जोड दिएर दुई पटक व्यक्त गरेकी हन्।
*   “तपाईंले त अझै पनि मलाई झुट बोलेर बेवकूफ तुल्याइराक्‍नुभएको छ।"
*   किनभने मानिसको चाल त सधैँ परमप्रभुको दृष्‍टिमा रहिरहन्‍छ, र उहाँले त्‍यसका सबै मार्गहरू जाँच्‍नुहुन्‍छ। (हितोपदेश ५:२१ यूएलटि) - "त्यसका सबै मार्गहरू" एउटा रूपक हो र यसले "त्यसले गर्ने सबै कुराहरू" जनाउँछ।"
*   “कुनै एक व्यक्तिले गरेको सबै कुरामा परमप्रभुले ध्यान दिनुहुन्छ।"
*   आफ्‍नो प्रजासित उहाँको गुनासो छ, उहाँले इस्राएलमाथि एक अपराधको दोष लाउँदैहुनुहुन्‍छ। (मीका ६:२ ) - यस सादृष्यले एक समूहका मानिसहरूसँग परमप्रभुको गम्भीर असहमतीलाई वर्ण गर्छ। यदि यो स्पष्ट छैन भने वाक्यांशहरूलाई जोड्न सकिन्छः
*   “आफ्नो प्रजा इस्राएलीहरूसँग उहाँको अपराधको दोष छ।”

(२) कुनै कुरा वास्तवमा नै सत्य छ भन्‍ने कुरा देखाउनलाई उपवाक्यहरूको एकसाथ प्रयोग गरिएको छ भने त्यस सत्यलाई "साँच्चै" वा "वास्तवमा" प्रयोग गरेर उक्त सत्य कुरालाई जोड दिनुहोस्।

*   किनभने मानिसको चाल त सधैँ परमप्रभुको दृष्‍टिमा रहिरहन्‍छ, र उहाँले त्‍यसका सबै मार्गहरू जाँच्‍नुहुन्‍छ। (हितोपदेश ५:२१ यूएलटि)
*   “एक व्यक्तिले गर्ने सबै चाल साँच्चै नै परमप्रभुको दृष्टिमा रहिरहन्छ।"

(३) यदि तिनमा भएको कुनै एक विचारलाई जोड दिनको लागि उपवाक्यहरूको प्रयोग गरिएको छ भने "धेरै", "पूर्णतया" वा "सबै" जस्ता शब्दहरूको प्रयोग गर्नुहोस्।

*   तपाईंले त अझै पनि मलाई बेवकूफ तुल्‍याइराख्‍नुभएको छ र मलाई झूट बोल्‍दैहुनुहुन्‍छ। (न्यायकर्ताहरू १६:१३ यूएलटि)
*   “तपाईंले भनेको सबै कुरा झुट हुन्।"
*   किनभने मानिसको चाल त सधैँ परमप्रभुको दृष्‍टिमा रहिरहन्‍छ, र उहाँले त्‍यसका सबै मार्गहरू जाँच्‍नुहुन्‍छ । (हितोपदेश ५:२१ यूएलटि)
*   “मानिसले गर्ने सबै कुरा परमप्रभुले हेर्नुहुन्छ।”